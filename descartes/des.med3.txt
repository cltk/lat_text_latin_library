Descartes: Meditatio III
		 

		 
		 
	 
	
 

 De Deo, quòd existat.
 

 

 
 1. Claudam nunc oculos, aures obturabo, avocabo omnes sensus, imagines
etiam rerum corporalium omnes vel ex cogitatione meâ delebo, vel certe,
quia hoc fieri vix potest, illas ut inanes & falsas nihili pendam, meque
solum alloquendo & penitius inspiciendo, meipsum paulatim mihi magis
notum & familiarem reddere conabor. Ego sum res cogitans, id est dubitans,
affirmans, negans, pauca intelligens, multa ignorans, volens, nolens, imaginans
etiam & sentiens; ut enim ante animadverti, quamvis illa quae sentio
vel imaginor extra me fortasse nihil sint, illos tamen cogitandi modos,
quos sensus & imaginationes [35] appello, quatenus cogitandi quidam
modi tantùm sunt, in me esse sum certus. 
 

 
 2. Atque his paucis omnia recensui quae vere scio, vel saltem quae
me scire hactenus animadverti. Nunc circumspiciam diligentiùs an
forte adhuc apud me alia sint ad quae nondum respexi. Sum certus me esse
rem cogitantem. Nunquid ergo etiam scio quid requiratur ut de aliquâ
re sim certus? Nempe in hac primâ cognitione nihil aliud est, quàm
clara quaedam & distincta perceptio ejus quòd affirmo; quae sane
non sufficeret ad me certum de rei veritate reddendum, si posset unquam
contingere, ut aliquid, quòd ita clare & distincte perciperem,
falsum esset; ac proinde jam videor pro regulâ generali posse statuere,
illud omne esse verum, quòd valde clare & distincte percipio. 

 

 
 3. Verumtamen multa prius ut omnino certa & manifesta admisi,
quae tamen postea dubia esse deprehendi. Qualia ergo ista fuere? Nempe terra,
coelum, sydera & caetera omnia quae sensibus usurpabam. Quid autem de
illis clare percipiebam? Nempe ipsas talium rerum ideas, sive cogitationes,
menti meae obversari. Sed ne nunc quidem illas ideas in me esse inficior.
Aliud autem quiddam erat quòd affirmabam, quòdque etiam ob
consuetudinem credendi clare me percipere arbitrabar, quòd tamen
revera non percipiebam: nempe res quasdam extra me esse, a quibus ideae
istae procedebant, & quibus omnino similes erant. Atque hoc erat, in
quo vel fallebar, vel certe, si verum judicabam, id non ex vi meae perceptionis
contingebat. 
 

 
 4. Quid verò? Cùm circa res Arithmeticas vel Geome[36]tricas
aliquid valde simplex & facile considerabam, ut quòd duo &
tria simul juncta sint quinque, vel similia, nunquid saltem illa satis perspicue
intuebar, ut vera esse affirmarem? Equidem non aliam ob causam de iis dubitandum
esse postea judicavi, quàm quia veniebat in mentem forte aliquem
Deum talem mihi naturam indere potuisse, ut etiam circa illa deciperer,
quae manifestissima viderentur. Sed quoties haec praeconcepta de summâ
Dei potentiâ opinio mihi occurrit, non possum non fateri, siquidem
velit, facile illi esse efficere ut errem, etiam in iis quae me puto mentis
oculis quàm evidentissime intueri. Quoties verò ad ipsas res,
quas valde clare percipere arbitror, me converto, tam plane ab illis persuadeor,
ut sponte erumpam in has voces: fallat me quisquis potest, nunquam tamen
efficiet ut nihil sim, quandiu me aliquid esse cogitabo; vel ut aliquando
verum sit me nunquam fuisse, cùm jam verum sit me esse; vel forte
etiam ut duo & tria simul juncta plura vel pauciora sint quàm
quinque, vel similia, in quibus scilicet repugnantiam agnosco manifestam.
Et certe cùm nullam occasionem habeam existimandi aliquem Deum esse
deceptorem, nec quidem adhuc satis sciam utrùm sit aliquis Deus,
valde tenuis &, ut ita loquar, Metaphysica dubitandi ratio est, quae
tantùm ex eâ opinione dependet. Ut autem etiam illa tollatur,
quamprimum occurret occasio, examinare debeo an sit Deus, &, si sit,
an possit esse deceptor; hac enim re ignoratâ, non videor de ullâ
aliâ plane certus esse unquam posse. 
 

 
 5. Nunc autem ordo videtur exigere, ut prius omnes [37] meas cogitationes
in certa genera distribuam, & in quibusnam ex illis veritas aut falsitas
proprie consistat, inquiram. Quaedam ex his tanquam rerum imagines sunt,
quibus solis proprie convenit ideae nomen: ut cùm hominem, vel Chimaeram,
vel Coelum, vel Angelum, vel Deum cogito. Aliae verò alias quasdam
practerea formas habent: ut, cùm volo, cùm timeo, cùm
affirmo, cùm nego, semper quidem aliquam rem ut subjectum meae cogitationis
apprehendo, sed aliquid etiam amplius quàm istius rei similitudinem
cogitatione complector; & ex his aliae voluntates, sive affectus, aliae
autem judicia appellantur. 
 

 
 6. Jam quod ad ideas attinet, si solae in se spectentur, nec ad
aliud quid illas referam, falsae proprie esse non possunt; nam sive capram,
sive chimaeram imaginer, non minus verum est me unam imaginari quàm
alteram. Nulla etiam in ipsâ voluntate, vel affectibus, falsitas est
timenda; nam, quamvis prava, quamvis etiam ea quae nusquam sunt, possim
optare, non tamen ideo non verum est illa me optare. Ac proinde sola supersunt
judicia, in quibus mihi cavendum est ne fallar. Praecipuus autem error &
frequentissimus qui possit in illis reperiri, consistit in eo quòd
ideas, quae in me sunt, judicem rebus quibusdam extra me positis similes
esse sive conformes; nam profecto, si tantùm ideas ipsas ut cogitationis
meae quosdam modos considerarem, nec ad quidquam aliud referrem, vix mihi
ullam errandi materiam dare possent. 
 

 
 7. Ex his autem ideis aliae innatae, aliae adventitiae, [38] aliae
a me ipso factae mihi videntur: nam quòd intelligam quid sit res,
quid sit veritas, quid sit cogitatio, hacc non aliunde habere videor quàm
ab ipsâmet meâ naturâ; quòd autem nunc strepitum
audiam, solem videam, ignem sentiam, a rebus quibusdam extra me positis
procedere hactenus judicavi; ac denique Syrenes, Hippogryphes, & similia,
a me ipso finguntur. Vel forte etiam omnes esse adventitias possum putare,
vel omnes innatas, vel omnes factas: nondum enim veram illarum originem
clare perspexi. 
 

 
 8. Sed hîc praecipue de iis est quaerendum, quas tanquam
a rebus extra me existentibus desumptas considero, quaenam me moveat ratio
ut illas istis rebus similes esse existimem. Nempe ita videor doctus a naturâ.
Et praeterea experior illas non a meâ voluntate nec proinde a me ipso
pendere; saepe enim vel invito obversantur: ut jam, sive velim, sive nolim,
sentio calorem, & ideo puto sensum illum, sive ideam caloris, a re a
me diversâ, nempe ab ignis cui assideo calore, mihi advenire. Nihilque
magis obvium est, quàm ut luc judicem istam rem suam similitudinem
potius quàm aliud quid in me immittere. 
 

 
 9. Quae rationes, an satis firmae sint, jam videbo. Cùm
hîc dico me ita doctum esse a naturâ, intelligo tantùm
spontaneo quòdam impetu me ferri ad hoc credendum, non lumine aliquo
naturali mihi ostendi esse verum. Quae duo multum discrepant; nam quaecumque
lumine naturali mihi ostenduntur, ut quòd ex eo quòd dubitem,
sequatur me esse, & similia, nullo modo dubia esse possunt, quia nulla
alia facultas esse potest, cui aeque fidam ac lumini isti, quaeque illa
[39] non vera esse possit docere; sed quantum ad impetus naturales, jam
saepe olim judicavi me ab illis in deteriorem partem fuisse impulsum, cùm
de bono eligendo ageretur, nec video cur iisdem in ullâ aliâ
re magis fidam. 
 

 
 10. Deinde, quamvis ideae illae a voluntate meâ non pendeant,
non ideo constat ipsas a rebus extra me positis necessario procedere. Ut
enim impetus illi, de quibus mox loquebar, quamvis in me sint, a voluntate
tamen meâ diversi esse videntur, ita forte etiam aliqua alia est in
me facultas, nondum mihi satis cognita, istarum idearum effectrix, ut hactenus
semper visum est illas, dum somnio, absque ullâ rerum externarum ope,
in me formari. 
 

 
 11. Ac denique, quamvis a rebus a me diversis procederent, non
inde sequitur illas rebus istis similes esse debere. Quinimo in multis saepe
magnum discrimen videor deprehendisse: ut, exempli causâ, duas diversas
solis ideas apud me invenio, unam tanquam a sensibus haustam, & quae
maxime inter illas quas adventitias existimo est recensenda, per quam mihi
valde parvus apparet, aliam verò ex rationibus Astronomiae desumptam,
hoc est ex notionibus quibusdam mihi innatis elicitam, vel quocumque alio
modo a me factam, per quam aliquoties major quàm terra exhibetur;
utraque profecto similis eidem soli extra me existenti esse non potest,
& ratio persuadet illam ei maxime esse dissimilem, quae quàm
proxime ab ipso videtur emanasse . 
 

 
 12. Quae omnia satis demonstrant me non hactenus ex [40] certo
judicio, sed tantùm ex caeco aliquo impulsu, credidisse res quasdam
a me diversas existere, quae ideas sive imagines suas per organa sensuum,
vel quolibet alio pacto, mihi immittant. 
 

 
 13. Sed alia quaedam adhuc via mihi occurrit ad inquirendum an
res aliquae, ex iis quarum ideae in me sunt, extra me existant. Nempe, quatenus
ideae istae cogitandi quidam modi tantùm sunt, non agnosco ullam
inter ipsas inaequalitatem, & omnes a me eodem modo procedere videntur;
sed, quatenus una unam rem, alia aliam repraesentat, patet easdem esse ab
invicem valde diversas. Nam proculdubio illae quae substantias mihi exhibent,
majus aliquid sunt, atque, ut ita loquar, plus realitatis objectivae in
se continent, quàm illae quae tantùm modos, sive accidentia,
repraesentant; & rursus illa per quam summum aliquem Deum, aeternum,
infinitum, omniscium, omnipotentem, rerumque omnium, quae praeter ipsum
sunt, creatorem intelligo, plus profecto realitatis objectivae in se habet,
quàm illae per quas finitae substantiae exhibentur. 

 

 
 14. Jam verò lumine naturali manifestum est tantumdem ad
minimum esse debere in causâ efficiente & totali, quantum in ejusdem
causae effectu. Nam, quaeso, undenam posset assumere realitatem suam effectus,
nisi a causâ? Et quomodo illam ei causa dare posset, nisi etiam haberet?
Hinc autem sequitur, nec posse aliquid a nihilo fieri, nec etiam id quod
magis perfectum est, hoc est quod plus realitatis in se con[41]tinet, ab
eo quod minus. Atque hoc non modo perspicue verum est de iis effectibus,
quorum realitas est actualis sive formalis, sed etiam de ideis, in quibus
consideratur tantùm realitas objectiva. Hoc est, non modo non potest,
exempli causâ, aliquis lapis, qui prius non fuit, nunc incipere esse,
nisi producatur ab aliquâ re in quâ totum illud sit vel formaliter
vel eminenter, quod ponitur in lapide; nec potest calor in subjectum quod
priùs non calebat induci, nisi a re quae sit ordinis saltem aeque
perfecti atque est calor, & sic de caeteris; sed praeterea etiam non
potest in me esse idea caloris, vel lapidis, nisi in me posita sit ab aliquâ
causâ, in quâ tantumdem ad minimum sit realitatis quantum esse
in calore vel lapide concipio. Nam quamvis ista causa nihil de suâ
realitate actuali sive formali in meam ideam transfundat, non ideo putandum
est illam minus realem esse debere, sed talem esse naturam ipsius ideae,
ut nullam aliam ex se realitatem formalem exigat, praeter illam quam mutuatur
a cogitatione meâ, cujus est modus. Quòd autem haec idea realitatem
objectivam hanc vel illam contineat potius quàm aliam, hoc profectò
habere debet ab aliquâ causâ in quâ tantumdem sit ad minimum
realitatis formalis quantum ipsa continet objectivae. Si enim ponamus aliquid
in ideâ reperiri, quod non fuerit in ejus causâ, hoc igitur
habet a nihilo; atqui quantumvis imperfectus sit iste essendi modus, quo
res est objective in intellectu per ideam, non tamen profectò plane
nihil est, nec proinde a nihilo esse potest. 
 

 
 15. Nec etiam debeo suspicari, cùm realitas quam considero
in meis ideis sit tantùm objectiva, non opus [42] esse ut eadem realitas
sit formaliter in causis istarum idearum, sed sufficere, si sit in iis etiam
objective. Nam quemadmodum iste modus essendi objectivus competit ideis
ex ipsarum naturâ, ita modus essendi formalis competit idearum causis,
saltem primis & praecipuis, ex earum naturâ. Et quamvis forte
una idea ex aliâ nasci possit, non tamen hîc datur progressus
in infinitum, sed tandem ad aliquam primam debet deveniri, cujus causa sit
in star archetypi, in quo omnis realitas formaliter contineatur, quae est
in ideâ tantùm objective. Adeo ut lumine naturali mihi sit
perspicuum ideas in me esse veluti quasdam imagines, quae possunt quidem
facile deficere a perfectione rerum a quibus sunt desumptae, non autem quicquam
majus aut perfectius continere. 
 

 
 16. Atque haec omnia, quò diutius & curiosius examino,
tantò clarius & distinctius vera esse cognosco. Sed quid tandem
ex his concludam? Nempe si realitas objectiva alicujus ex meis ideis sit
tanta ut certus sim eandem nec formaliter nec eminenter in me esse, nec
promde me ipsum elus ideae causam esse posse, hinc necessario sequi, non
me solum esse in mundo, sed aliquam aliam rem, quae istius ideae est causa,
etiam existere. Si verò nulla talis in me idea reperiatur, nullum
plane habebo argumentum quod me de alicujus rei a me diversae existentiâ
certum reddat; omnia enim diligentissime circumspexi, & nullum aliud
potui hactenus reperire. 
 

 
 17. Ex his autem meis ideis, practer illam quae me ipsum mihi exhibet,
de quâ hîc nulla difficultas esse [43] potest, alia est quae
Deum, aliae quae res corporeas & inanimes, aliae quae Angelos, aliae
quae animalia, ac denique aliae quae alios homines meî similes repraesentant. 

 

 
 18. Et quantum ad ideas quae alios homines, vel animalia, vel Angelos
exhibent, facile intelligo illas ex iis quas habeo meî ipsius &
rerum corporalium & Dei posse componi, quamvis nulli praeter me homines,
nec animalia, nec Angeli, in mundo essent. 
 

 
 19. Quantum autem ad ideas rerum corporalium, nihil in illis occurrit,
quod sit tantum ut non videatur a me ipso potuisse proficisci; nam si penitiùs
inspiciam, & singulas examinem eo modo quo heri examinavi ideam cerae,
animadverto perpauca tantùm esse quae in illis clare & distincte
percipio: nempe magnitudinem, sive extensionem in longum, latum, & profundum;
figuram, quae ex terminatione istius extensionis exsurgit; situm, quem diversa
figurata inter se obtinent; & motum, sive mutationem istius sitûs;
quibus addi possunt substantia, duratio, & numerus: caetera autem, ut
lumen & colores, soni, odores, sapores, calor & frigus, aliacque
tactiles qualitates, nonnisi valde confuse & obscure a me cogitantur,
adeo ut etiam ignorem an sint verae, vel falsae, hoc est, an ideae, quas
de illis habeo, sint rerum quarundam ideae, an non rerum. Quamvis enim falsitatem
proprie dictam, sive formalem, nonnisi in judiciis posse reperiri paulo
ante notaverim, est tamen profecto quaedam alia falsitas materialis in ideis,
cùm non rem tanquam rem repraesentant: ita, exempli causâ,
ideae quas habeo caloris & frigoris, tam parum clarae [44] & distinctae
sunt, ut ab iis discere non possim, an frigus sit tantùm privatio
caloris, vel calor privatio frigoris, vel utrumque sit realis qualitas,
vel neutrum. Et quia nullae ideae nisi tanquam rerum esse possunt, siquidem
verum sit frigus nihil aliud esse quàm privationem caloris, idea
quae mihi illud tanquam reale quid & positivum repraesentat, non immerito
falsa dicetur, & sic de cacteris. 
 

 
 20. Quibus profecto non est necesse ut aliquem authorem a me diversum
assignem; nam, si quidem sint falsae, hoc est nullas res repraesentent,
lumine naturali notum mihi est illas a nihilo procedere, hoc est, non aliam
ob causam in me esse quàm quia deest aliquid naturae meae, nec est
plane perfecta; si autem sint verae, quia tamen tam parum realitatis mihi
exhibent, ut ne quidem illud a non re possim distinguere, non video cur
a me ipso esse non possint. 
 

 
 21. Ex iis verò quae in ideis rerum corporalium clara &
distincta sunt, quaedam ab ideâ meî ipsius videor mutuari potuisse,
nempe substantiam, durationem, numerum, & si quae alia sint ejusmodi;
nam cùm cogito lapidem esse substantiam, sive esse rem quae per se
apta est existere, itemque me esse substantiam, quamvis concipiam me esse
rem cogitantem & non extensam, lapidem verò esse rem extensam
& non cogitantem, ac proinde maxima inter utrumque conceptum sit diversitas,
in ratione tamen substantiae videntur convenire; itemque, cùm percipio
me nunc esse, & priùs etiam aliquamdiu fuisse recordor, cùmque
varias habeo cogitationes quarum numerum intelligo, acquiro [45] ideas durationis
& numeri, quas deinde ad quascunque alias res possum transferre. Caetera
autem omnia ex quibus rerum corporearum ideae conflantur, nempe extensio,
figura, situs, & motus, in me quidem, cùm nihil aliud sim quàm
res cogitans, formaliter non continentur; sed quia sunt tantùm modi
quidam substantiae, ego autem substantia, videntur in me contineri posse
eminenter. 
 

 
 22. Itaque sola restat idea Dei, in quâ considerandum est
an aliquid sit quod a me ipso non potuerit proficisci. Dei nomine intelligo
substantiam quandam infinitam, independentem, summe intelligentem, summe
potentem, & a quâ tum ego ipse, tum aliud omne, si quid aliud
extat, quodcumque extat, est creatum. Quae sane omnia talia sunt ut, quo
diligentius attendo, tanto minus a me solo profecta esse posse videantur.
Ideoque ex antedictis, Deum necessario existere, est concludendum. 

 

 
 23. Nam quamvis substantiae quidem idea in me sit ex hoc ipso quòd
sim substantia, non tamen idcirco esset idea substantiae infinitae, cùm
sim finitus, nisi ab aliquâ substantiâ, quae revera esset infinita,
procederet. 
 

 
 24. Nec putare debeo me non percipere infinitum per veram ideam,
sed tantùm per negationem finiti, ut percipio quietem & tenebras
per negationem motûs & lucis; nam contrà manifeste intelligo
plus realitatis esse in substantiâ infinitâ quàm in finitâ,
ac proinde priorem quodammodo in me esse perceptionem infiniti quàm
finiti, hoc est Dei quàm meî ipsius. Quâ enim ratione
intelligerem me dubitare, me [46] cupere, hoc est, aliquid mihi deesse,
& me non esse omnino perfectum, si nulla idea entis perfectioris in
me esset, ex cujus comparatione defectus meos agnoscerem? 

 

 
 25. Nec dici potest hanc forte ideam Dei materialiter falsam esse,
ideoque a nihilo esse posse, ut paulo ante de ideis caloris & frigoris,
& similium, animadverti; nam contrà, cùm maxime clara
& distincta sit, & plus realitatis objectivae quàm ulla alia
contineat, nulla est per se magis vera, nec in quâ minor falsitatis
suspicio reperiatur. Est, inquam, haec idea entis summe perfecti & infiniti
maxime vera; nam quamvis forte fingi possit tale ens non existere, non tamen
fingi potest ejus ideam nihil reale mihi exhibere, ut de ideâ frigoris
ante dixi. Est etiam maxime clara & distincta; nam quidquid clare &
distincte percipio, quod est reale & verum, & quod perfectionem
aliquam importat, totum in eâ continetur. Nec obstat quod non comprehendam
infinitum, vel quod alia innumera in Deo sint, quae nec comprehendere, nec
forte etiam attingere cogitatione, ullo modo possum; est enim de ratione
infiniti, ut a me, qui sum finitus, non comprehendatur; & sufficit me
hoc ipsum intelligere, ac judicare, illa omnia quae clare percipio, &
perfectionem aliquam importare scio, atque etiam forte alia innumera quae
ignoro, vel formaliter vel eminenter in Deo esse, ut idea quam de illo habeo
sit omnium quae in me sunt maxime vera, & maxime clara & distincta.
 
 

 
 26. Sed forte majus aliquid sum quàm ipse intelligam, omnesque
illae perfectiones quas Deo tribuo, potentiâ quodammodo in me sunt,
etiamsi nondum sese exe[47]rant, neque ad actum reducantur. Experior enim
jam cognitionem meam paulatim augeri; nec video quid obstet quominus ita
magis & magis augeatur in infinitum, nec etiam cur, cognitione sic auctâ,
non possim ejus ope reliquas omnes Dei perfectiones adipisci; nec denique
cur potentia ad istas perfectiones, si jam in me est, non sufficiat ad illarum
ideam producendam. 
 

 
 27. Imo nihil horum esse potest. Nam primo, ut verum sit cognitionem
meam gradatim augeri, & multa in me esse potentiâ quae actu nondum
sunt, nihil tamen horum ad ideam Dei pertinet, in quâ nempe nihil
omnino est potentiale; namque hoc ipsum, gradatim augeri, certissimum est
imperfectionis argumentum. Praeterea, etiamsi cognitio mea semper magis
& magis augeatur, nihilominus intelligo nunquam illam idcirco fore actu
infinitam, quia nunquam eo devenietur, ut majoris adhuc incrementi non sit
capax; Deum autem ita judico esse actu infinitum, ut nihil ejus perfectioni
addi possit. Ac denique percipio esse objectivum ideae non a solo esse potentiali,
quod proprie loquendo nihil est, sed tantummodo ab actuali sive formali
posse produci. 
 

 
 28. Neque profecto quicquam est in his omnibus, quod diligenter
attendenti non sit lumine naturali manifestum; sed quia, cùm minus
attendo, & rerum sensibilium imagines mentis aciem excaecant, non ita
facile recordor cur idea entis me perfectioris necessariò ab ente
aliquo procedat quod sit revera perfectius, ulte[48]rius quaerere libet
an ego ipse habens illam ideam esse possem, si tale ens nullum existeret.
 
 

 
 29. Nempe a quo essem? A me scilicet, vel a parentibus, vel ab
aliis quibuslibet Deo minus perfectis; nihil enim ipso perfectius, nec etiam
aeque perfectum, cogitari aut fingi potest. 
 

 
 30. Atqui, si a me essem, nec dubitarem, nec optarem, nec omnino
quicquam mihi deesset; omnes enim perfectiones quarum idea aliqua in me
est, mihi dedissem, atque ita ipsemet Deus essem. Nec putare debeo illa
forsan quae mihi desunt difficilius acquiri posse, quàm illa quae
jam in me sunt; nam contrà, manifestum est longe difficilius fuisse
me, hoc est rem sive substantiam cogitantem, ex nihilo emergere, quàm
multarum rerum quas ignoro cognitiones, quae tantùm istius substantiae
accidentia sunt, acquirere. Ac certe, si majus illud a me haberem, non mihi
illa saltem, quae facilius haberi possunt, denegassem, sed neque etiam ulla
alia ex iis, quae in ideâ Dei contineri percipio; quia nempe nulla
difficiliora factu mihi videntur; si quae autem difficiliora factu essent,
certe etiam mihi difficiliora viderentur, siquidem reliqua quae habeo, a
me haberem, quoniam in illis potentiam meam terminari experirer. 

 

 
 31. Neque vim harum rationum effugio, si supponam me forte semper
fuisse ut nunc sum, tanquam si inde sequeretur, nullum existentiae meae
authorem esse quaerendum. Quoniam enim omne tempus vitae in [49] partes
innumeras dividi potest, quarum singulae a reliquis nullo modo dependent,
ex eo quòd paulo ante fuerim, non sequitur me nunc debere esse, nisi
aliqua causa me quasi rursus creet ad hoc momentum, hoc est me conservet.
Perspicuum enim est attendenti ad temporis naturam, eâdem plane vi
& actione opus esse ad rem quamlibet singulis momentis quibus durat
conservandam, quâ opus esset ad eandem de novo creandam, si nondum
existeret; adeo ut conservationem solâ ratione a creatione differre,
sit etiam unum ex iis quae lumine naturali manifesta sunt. 

 

 
 32. Itaque debeo nunc interrogare me ipsum, an habeam aliquam vim
per quam possim efficere ut ego ille, qui jam sum, paulo post etiam sim
futurus: nam, cùm nihil aliud sim quàm res cogitans, vel saltem
cùm de eâ tantùm meî parte praecise nunc agam
quae est res cogitans, si quae talis vis in me esset, ejus proculdubio conscius
essem. Sed & nullam esse experior, & ex hoc ipso evidentissime cognosco
me ab aliquo ente a me diverso pendere. 
 

 
 33. Forte verò illud ens non est Deus, sumque vel a parentibus
productus, vel a quibuslibet aliis causis Deo minus perfectis. Imo, ut jam
ante dixi, perspicuum est tantumdem ad minimum esse debere in causâ
quantum est in effectu; & idcirco, cùm sim res cogitans, ideamque
quandam Dei in me habens, qualiscunque tandem meî causa assignetur,
illam etiam esse rem cogitantem, & omnium perfectionum, quas Deo tribuo,
ideam habere fatendum est. Potestque de illâ rursus quaeri, an sit
a se, vel ab aliâ. Nam si a se, patet ex dictis illam ipsam Deum esse,
quia nempe, [50] cùm vim habeat per se existendi, habet proculdubio
etiam vim possidendi actu omnes perfectiones quarum ideam in se habet, hoc
est omnes quas in Deo esse concipio. Si autem sit ab aliâ, rursus
eodem modo de hac alterâ quaeretur, an sit a se, vel ab aliâ,
donec tandem ad causam ultimam deveniatur, quae erit Deus. 

 

 
 34. Satis enim apertum est nullum hîc dari posse progressum
in infinitum, praesertim cùm non tantùm de causâ, quae
me olim produxit, hîc agam, sed maxime etiam de illâ quae me
tempore praesenti conservat.  
 

 
 35. Nec fingi potest plures forte causas partiales ad me efficiendum
concurrisse, & ab unâ ideam unius ex perfectionibus quas Deo tribuo,
ab aliâ ideam alterius me accepisse, adeo ut omnes quidem illae perfectiones
alicubi in universo reperiantur, sed non omnes simul junctae in uno aliquo,
qui sit Deus. Nam contrà, unitas, simplicitas, sive insepararibilitas
eorum ommum quae in Deo sunt, una est ex praecipuis perfectionibus quas
in eo esse intelligo. Nec certe istius omnium ejus perfectionum unitatis
idea in me potuit poni ab ullâ causâ, a quâ etiam aliarum
perfectionum ideas non habuerim: neque enim efficere potuit ut illas simul
junctas & inseparabiles intelligerem, nisi simul effecerit ut quaenam
illae essent agnoscerem. 
 

 
 36. Quantum denique ad parentes attinet, ut omnia vera sint quae
de illis unquam putavi, non tamen profecto illi me conservant, nec etiam
ullo modo me, quatenus sum res cogitans, effecerunt; sed tantùm dispositiones
quasdam in eâ materiâ posuerunt, cui me, hoc est mentem, quam
solam nunc pro me acci[51]pio, inesse judicavi. Ac proinde hîc nulla
de iis difficultas esse potest; sed omnino est concludendum, ex hoc solo
quòd existam, quaedamque idea entis perfectissimi, hoc est Dei, in
me sit, evidentissime demonstrari Deum etiam existere... 

 

 
 37. Superest tantùm ut examinem quâ ratione ideam
istam a Deo accepi; neque enim illam sensibus hausi, nec unquam non expectanti
mihi advenit, ut solent rerum sensibilium ideae, cùm istae res externis
sensuum organis occurrunt, ve occurrere videntur; nec etiam a me efficta
est, nam nihil ab illâ detrahere, nihil illi superaddere plane possum;
ac proinde superest ut mihi sit innata, quemadmodum etiam mihi est innata
idea meî ipsius. 
 

 
 38. Et sane non mirum est Deum, me creando, ideam illam mihi indidisse,
ut esset tanquam nota artificis operi suo impressa; nec etiam opus est ut
nota illa sit aliqua res ab opere ipso diversa. Sed ex hoc uno quòd
Deus me creavit, valde credibile est me quodammodo ad imaginem & similitudinem
ejus factum esse, illamque similitudinem, in quâ Dei idea continetur,
a me percipi per eandem facultatem, per quam ego ipse a me percipior: hoc
est, dum in meipsum mentis aciem converto, non modo intelligo me esse rem
incompletam & ab alio dependentem, remque ad majora & majora sive
meliora indefinite aspirantem; sed simul etiam intelligo illum, a quo pendeo,
majora ista omnia non indefinite & potentiâ tantùm, sed
reipsâ infinite in se habere, atque ita Deum esse. Totaque vis argumenti
in eo est, quòd agnoscam fieri non posse [52] ut existam talis naturae
qualis sum, nempe ideam Dei in me habens, nisi revera Deus etiam existeret,
Deus, inquam, ille idem cujus idea in me est, hoc est, habens omnes illas
perfectiones, quas ego non comprehendere, sed quocunque modo attingere cogitatione
possum, & nullis plane defectibus obnoxius. Ex quibus satis patet illum
fallacem esse non posse; omnem enim fraudem & deceptionem a defectu
aliquo pendere, lumine naturali manifestum est. 
 

 
 39. Sed priusquam hoc diligentius examinem, simulque in alias veritates
quae inde colligi possunt inquiram, placet hîc aliquandiu in ipsius
Dei contemplatione immorari, ejus attributa apud me expendere, & immensi
hujus luminis pulchritudinem, quantum caligantis ingenii mei acies ferre
poterit, intueri, admirari, adorare. Ut enim in hac solâ divinae majestatis
contemplatione summam alterius vitae foelicitatem consistere fide credimus,
ita etiam jam ex eâdem, licet multo minus perfectâ, maximam,
cujus in hac vitâ capaces simus, voluptatem percipi posse experimur.
 
 
 
 
 
	 Descartes 
	 Neo-Latin 
	 The Latin Library 
	 The Classics Page