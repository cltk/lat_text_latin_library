Descartes: Meditatio V
		 

		 
		 
	 
	
 

 De essentiâ rerum materialium; & iterum de Deo,
quòd existat.
 

 

 1. Multa mihi supersunt de Dei attributis, multa de meî ipsius
sive mentis meae naturâ investiganda; sed illa forte aliàs
resumam, jamque nihil magis urgere videtur (postquam animadverti quid cavendum
atque agendum sit ad assequendam veritatem), quàm ut ex dubiis, in
quae superioribus diebus incidi, coner emergere, videamque an aliquid certi
de rebus materialibus haberi possit.  
 

 
  2. Et quidem, priusquam inquiram an aliquae tales res extra me
existant, considerare debeo illarum ideas, quatenus sunt in meâ cogitatione,
& videre quaenam ex iis sint distinctae, quaenam confusae. 
 E ]  
 

 
  3. Nempe distincte imaginor quantitatem, quam vulgo Philosophi
appellant continuam, sive ejus quantitatis aut potius rei quantae extensionem
in longum, latum & profundum; numero in eâ varias partes; quaslibet
istis partibus magnitudines, figuras, situs, & motus locales, motibusque
istis quaslibet durationes assigno. 
 

 
  4. Nec tantùm illa, sic in genere spectata, mihi plane nota
& perspecta sunt, sed praeterea etiam particularia innumera de figuris,
de numero, de motu, & similibus, attendendo percipio, quorum veritas
adeo aperta [64] est & naturae meae consentanea, ut, dum illa primùm
detego, non tam videar aliquid novi addiscere, quàm eorum quae jam
ante sciebam reminisci, sive ad ea primùm advertere, quae dudum quidem
in me erant, licet non prius in illa obtutum mentis convertissem. 

 

 
  5. Quodque hîc maxime considerandum puto, invenio apud me
innumeras ideas quarumdam rerum, quae, etiam si extra me fortasse nullibi
existant, non tamen dici possunt nihil esse; & quamvis a me quodammodo
ad arbitrium cogitentur, non tamen a me finguntur, sed suas habent veras
& immutabiles naturas. Ut cùm, exempli causâ, triangulum
imaginor, etsi fortasse talis figura nullibi gentium extra cogitationem
meam existat, nec unquam extiterit, est tamen profecto determinata quaedam
ejus natura, sive essentia, sive forma, immutabilis & aeterna, quae
a me non efficta est, nec a mente meâ dependet; ut patet ex eo quòd
demonstrari possint variae proprietates de isto triangulo, nempe quòd
ejus tres anguli sint acquales duobus rectis, quòd maximo ejus angulo
maximum latus subtendatur, & similes, quas velim nolim clare nunc agnosco,
etiamsi de iis nullo modo antea cogitaverim, cùm triangulum imaginatus
sum, nec proinde a me fuerint effictae. 
 

 
  6. Neque ad rem attinet, si dicam mihi forte a rebus externis per
organa sensuum istam trianguli ideam advenisse, quia nempe corpora triangularem
figuram habentia interdum vidi; possum enim alias innumeras figuras excogitare,
de quibus nulla suspicio esse potest quòd mihi unquam per sensus
illapsae sint, & tamen [65] varias de iis, non minus quàm de
triangulo, proprietates demonstrare. Quae sane omnes sunt verae, quandoquidem
a me clare cognoscuntur, ideoque aliquid sunt, non merum nihil: patet enim
illud omne quod verum est esse aliquid; & jam fuse demonstravi illa
omnia quae clare cognosco esse vera. Atque quamvis id non demonstrassem,
ea certe est natura mentis meae ut nihilominus non possem iis non assentiri,
saltem quamdiu ea clare percipio; meminique me semper, etiam ante hoc tempus,
cùm sensuum objectis quam maxime inhaererem, ejusmodi veritates,
quae nempe de figuris, aut numeris, aliisve ad Arithmeticam vel Geometriam
vel in genere ad puram atque abstractam Mathesim pertinentibus, evidenter
agnoscebam, pro omnium certissimis habuisse.  E ]  
 

 
  7. Jam verò si ex eo solo, quòd alicujus rei ideam
possim ex cogitatione meâ depromere, sequitur ea omnia, quae ad illam
rem pertinere clare & distincte percipio, revera ad illam pertinere,
nunquid inde haberi etiam potest argumentum, quo Dei existentia probetur?
Certe ejus ideam, nempe entis summe perfecti, non minus apud me invenio,
quàm ideam cujusvis figurae aut numeri; nec minus clare & distincte
intelligo ad ejus naturam pertinere ut semper existat, quàm id quòd
de aliquâ figurâ aut numero demonstro ad ejus figurae aut numeri
naturam etiam pertinere; ac proinde, quamvis non omnia, quae superioribus
hisce diebus meditatus sum, vera essent, in eodem ad minimum certitudinis
gradu esse deberet apud me Dei existen[66]tia, in quo fuerunt hactenus Mathematicae
veritates. 
 

 
  8. Quanquam sane hoc primâ fronte non est omnino perspicuum,
sed quandam sophismatis speciem refert. Cùm enim assuetus sim in
omnibus aliis rebus existentiam ab essentiâ distinguere, facile mihi
persuadeo illam etiam ab essentiâ Dei sejungi posse, atque ita Deum
ut non existentem cogitari. Sed tamen diligentius attendenti fit manifestum,
non magis posse existentiam ab essentiâ Dei separari, quàm
ab essentiâ trianguli magnitudinem trium ejus angulorum acqualium
duobus rectis, sive ab ideâ montis ideam vallis: adeo ut non magis
repugnet cogitare Deum (hoc est ens summe perfectum) cui desit existentia
(hoc est cui desit aliqua perfectio), quàm cogitare montem cui desit
vallis. 
 

 
  9. Verumtamen, ne possim quidem cogitare Deum nisi existentem,
ut neque montem sine valle, at certe, ut neque ex eo quòd cogitem
montem cum valle, ideo sequitur aliquem montem in mundo esse, ita neque
ex eo quòd cogitem Deum ut existentem, ideo sequi videtur Deum existere:
nullam enim necessitatem cogitatio mea rebus imponit; & quemadmodum
imaginari licet equum alatum, etsi nullus equus habeat alas, ita forte Deo
existentiam possum affingere, quamvis nullus Deus existat. 

 

 
  10. Imo sophisma hîc latet; neque enim, ex eo quòd
non possim cogitare montem nisi cum valle, sequitur alicubi montem &
vallem existere, sed tantùm mon[67]tem & vallem, sive existant,
sive non existant, a se mutuo sejungi non posse. Atqui ex eo quòd
non possim cogitare Deum nisi existentem, sequitur existentiam a Deo esse
inseparabilem, ac proinde illum reverà existere; non quòd
mea cogitatio hoc efficiat, sive aliquam necessitatem ulli rei imponat,
sed contrà quia ipsius rei, nempe existentiae Dei, necessitas me
determinat ad hoc cogitandum: neque enim mihi liberum est Deum absque existentiâ
(hoc est ens summe perfectum absque summâ perfectione) cogitare, ut
liberum est equum vel cum alis vel sine alis imaginari. 

 

 
  11. Neque etiam hîc dici debet, necesse quidem esse ut ponam
Deum existentem, postquam posui illum habere omnes perfectiones, quandoquidem
existentia una est ex illis, sed priorem positionem necessariam non fuisse;
ut neque necesse est me putare figuras omnes quadrilateras circulo inscribi,
sed posito quòd hoc putem, necesse erit me fateri rhombum circulo
inscribi, quod aperte tamen est falsum. Nam, quamvis non necesse sit ut
incidam unquam in ullam de Deo cogitationem, quoties tamen de ente primo
& summo libet cogitare, atque ejus ideam tanquam ex mentis meae thesauro
depromere, necesse est ut illi omnes perfectiones attribuam, etsi nec omnes
tunc enumerem, nec ad singulas attendam: quae necessitas plane sufficit
ut postea, cùm animadverto existentiam esse perfectionem, recte concludam
ens primum & summum existere: quemadmodum non est necesse me ullum triangulum
unquam imaginari, sed quoties volo figuram rectilineam tres tantùm
angulos habentem considerare, necesse est ut illi ea tribuam, ex qui[68]bus
recte infertur ejus tres angulos non majores esse duobus rectis, etiamsi
hoc ipsum tunc non advertam. Cùm verò examino quaenam figurae
circulo inscribantur, nullo modo necesse est ut putem omnes quadrilateras
ex eo numero esse; imò etiam idipsum nequidem fingere possum, quamdiu
nihil volo admittere nisi quod clare & distincte intelligo. Ac proinde
magna differentia est inter ejusmodi falsas positiones, & ideas veras
mihi ingenitas, quarum prima & praecipua est idea Dei. Nam sane multis
modis intelligo illam non esse quid fictitium a cogitatione meâ dependens,
sed imaginem verae & immutabilis naturae: ut, primo, quia nulla alia
res potest a me excogitari, ad cujus essentiam existentia pertineat, praeter
solum Deum; deinde, quia non possum duos aut plures ejusmodi Deos intelligere,
& quia, posito quòd jam unus existat, plane videam esse necessarium
ut & ante ab aeterno extiterit, & in aeternum sit mansurus; ac denique,
quòd multa alia in Deo percipiam, quorum nihil a me detrahi potest
nec mutari. 
 

 
  12. Sed verò, quâcumque tandem utar probandi ratione,
semper eò res redit, ut ea me sola plane persuadeant, quae clare
& distincte percipio. Et quidem ex iis quae ita percipio, etsi nonnulla
unicuique obvia sint, alia verò nonnisi ab iis qui propiùs
inspiciunt & diligenter investigant deteguntur, postquam tamen detecta
sunt, haec non minus certa quàm illa existimantur. Ut quamvis non
tam facile appareat in triangulo rectan[69]gulo quadratum basis aequale
esse quadratis laterum, quàm istam basim maximo ejus angulo subtendi,
non tamen minùs creditur, postquam semel est perspectum. Quod autem
ad Deum attinet, certe nisi praejudiciis obruerer, & rerum sensibilium
imagines cogitationem meam omni ex parte obsiderent, nihil illo prius aut
facilius agnoscerem; nam quid ex se est apertius, quàm summum ens
esse, sive Deum, ad cujus solius essentiam existentia pertinet, existere? 

 

 
  13. Atque, quamvis mihi attentâ consideratione opus fuerit
ad hoc ipsum percipiendum, nunc tamen non modo de eo aeque certus sum ac
de omni alio quod certissimum videtur, sed praeterea etiam animadverto caeterarum
rerum certitudinem ab hoc ipso ita pendere, ut absque eo nihil unquam perfecte
sciri possit. 
 

 
  14. Etsi enim ejus sim naturae ut, quamdiu aliquid valde clare
& distincte percipio, non possim non credere verum esse, quia tamen
ejus etiam sum naturae ut non possim obtutum mentis in eandem rem semper
defigere ad illam clare percipiendam, recurratque saepe memoria judicii
ante facti, cùm non amplius attendo ad rationes propter quas tale
quid judicavi, rationes aliae afferri possunt quae me, si Deum ignorarem,
facile ab opinione dejicerent, atque ita de nullâ unquam re veram
& certam scientiam, sed vagas tantùm & mutabiles opiniones,
haberem. Sic, exempli causâ, cùm naturam trianguli considero,
evidentissime quidem mihi, utpote Geometriae principiis imbuto, apparet
ejus tres angulos aequales esse duobus rectis, nec possum non credere id
verum esse, quamdiu ad [70] ejus demonstrationem attendo; sed statim atque
mentis aciem ab illâ deflexi, quantumvis adhuc recorder me illam clarissime
perspexisse, facile tamen potest accidere ut dubitem an sit vera, si quidem
Deum ignorem. Possum enim mihi persuadere me talem a naturâ factum
esse, ut interdum in iis fallar quae me puto quàm evidentissime percipere,
cùm praesertim meminerim me saepe multa pro veris & certis habuisse,
quae postmodum, aliis rationibus adductus, falsa esse judicavi. 

 

 
  15. Postquam verò percepi Deum esse, quia simul etiam intellexi
caetera omnia ab eo pendere, illumque non esse fallacem; atque inde collegi
illa omnia, quae clare & distincte percipio, necessariò esse
vera; etiamsi non attendam amplius ad rationes propter quas istud verum
esse judicavi, modo tantùm recorder me clare & distincte perspexisse,
nulla ratio contraria afferri potest, quae me ad dubitandum impellat, sed
veram & certam de hoc habeo scientiam. Neque de hoc tantùm, sed
& de reliquis omnibus quae memini me aliquando demonstrasse, ut de Geometricis
& similibus. Quid enim nunc mihi opponetur? Mene talem factum esse ut
saepe fallar? At jam scio me in iis, quae perspicue intelligo, falli non
posse. Mene multa aliàs pro veris & certis habuisse, quae postea
falsa esse deprehendi? Atqui nulla ex iis clare & distincte perceperam,
sed hujus regulae veritatis ignarus ob alias causas forte credideram, quas
postea minus firmas esse detexi. Quid ergo dicetur? Anne (ut nuper mihi
objiciebam) me forte somniare, sive illa omnia, quae jam cogito, non magis
vera esse quàm ea quae dormienti occurrunt? Imò etiam hoc
nihil mutat; nam certe, [71] quamvis somniarem, si quid intellectui meo
sit evidens, illud omnino est verum. 
 

 
  16. Atque ita plane video omnis scientiae certitudinem & veritatem
ab unâ veri Dei cognitione pendere, adeo ut, priusquam illum nossem,
nihil de ullâ aliâ re perfecte scire potuerim. Jam verò
innumera, tum de ipso Deo aliisque rebus intellectualibus, tum etiam de
omni illâ naturâ corporeâ, quae est purae Matheseos objectum,
mihi plane nota & certa esse possunt. 
 
 
 
 
 
	 Descartes 
	 Neo-Latin 
	 The Latin Library 
	 The Classics Page