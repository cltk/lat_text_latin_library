Descartes: Meditatio IV
		 

		 
		 
	 
	
 

 De vero & falso.
 

 

 
 1. Ita me his diebus assuefeci in mente a sensibus abducendâ,
tamque accurate animadverti perpauca [53] esse quae de rebus corporeis vere
percipiantur, multoque plura de mente humanâ, multo adhuc plura de
Deo cognosci, ut jam absque ullâ difficultate cogitationem a rebus
imaginabilibus ad intelligibiles tantùm, atque ab omni materiâ
secretas, convertam. Et sane multo magis distinctam habeo ideam mentis humanae,
quatenus est res cogitans, non extensa in longum, latum, & profundum,
nec aliud quid a corpore habens, quàm ideam ullius rei corporeae.
Cùmque attendo me dubitare, sive esse rem incompletam & dependentem,
adeo clara & distincta idea entis independentis & completi, hoc
est Dei, mihi occurrit; & ex hoc uno quòd talis idea in me sit,
sive quòd ego ideam illam habens existam, adeo manifeste concludo
Deum etiam existere, atque ab illo singulis momentis totam existentiam meam
dependere, ut nihil evidentius, nihil certius ab humano ingenio cognosci
posse confidam. Jamque videre videor aliquam viam per quam ab istâ
contemplatione veri Dei, in quo nempe sunt omnes thesauri scientiarum &
sapientiae absconditi, ad caeterarum rerum cognitionem deveniatur. 
 

 2. In primis enim agnosco fieri non posse ut ille me unquam fallat;
in omni enim fallaciâ vel deceptione aliquid imperfectionis reperitur;
& quamvis posse fallere, nonnullum esse videatur acuminis aut potentiae
argumentum, proculdubio velle fallere, vel malitiam vel imbecillitatem testatur,
nec proinde in Deum cadit. 

 

 3. Deinde experior quandam in me esse judicandi facultatem, quam
certe, ut & reliqua omnia quae in me [54] sunt, a Deo accepi; cùmque
ille nolit me fallere, talem profecto non dedit, ut, dum eâ recte
utor, possim unquam errare. 

 

 4. Nec ullum de hac re dubium superesset, nisi inde sequi videretur,
me igitur errare nunquam posse; nam si quodcunque in me est, a Deo habeo,
nec ullam ille mihi dederit errandi facultatem, non videor posse unquam
errare. Atque ita prorsus, quamdiu de Deo tantùm cogito, totusque
in eum me converto, nullam erroris aut falsitatis causam deprehendo; sed,
postmodum ad me reversus, experior me tamen innumeris erroribus esse obnoxium,
quorum causam inquirens animadverto non tantùm Dei, sive entis summè
perfecti, realem & positivam, sed etiam, ut ita loquar, nihili, sive
ejus quod ab omni perfectione summè abest, negativam quandam ideam
mihi obversari, & me tanquam medium quid inter Deum & nihil, sive
inter summum ens & non ens ita esse constitutum, ut, quatenus a summo
ente sum creatus, nihil quidem in me sit, per quod fallar aut in errorem
inducar, sed quatenus etiam quodammodo de nihilo, sive de non ente, participo,
hoc est quatenus non sum ipse summum ens, desuntque mihi quam plurima, non
adeo mirum esse quòd fallar. Atque ita certe intelligo errorem, quatenus
error est, non esse quid reale quod a Deo dependeat, sed tantummodo esse
defectum; nec proinde ad errandum mihi opus esse aliquâ facultate
in hunc finem a Deo tributâ, sed contingere ut errem, ex eo quòd
facultas verum judicandi, quam ab illo habeo, non sit in me infinita. 

 

 5. Verumtamen hoc nondum omnino satisfacit; non [55] enim error
est pura negatio, sed privatio, sive carentia cujusdam cognitionis, quae
in me quodammodo esse deberet; atque attendenti ad Dei naturam non videtur
fieri posse, ut ille aliquam in me posuerit facultatem, quae non sit in
suo genere perfecta, sive quae aliquâ sibi debitâ perfectione
sit privata. Nam si, quo peritior est artifex, eo perfectiora opera ab illo
proficiscantur, quid potest a summo illo rerum omnium conditore factum esse,
quod non sit omnibus numeris absolutum? Nec dubium est quin potuerit Deus
me talem creare, ut nunquam fallerer; nec etiam dubium est quin velit semper
id quod est optimum: anne ergo melius est me falli quàm non falli?

 

 6. Dum haec perpendo attentiùs, occurrit primò non
mihi esse mirandum, si quaedam a Deo fiant quorum rationes non intelligam;
nec de ejus existentiâ ideo esse dubitandum, quòd forte quaedam
alia esse experiar, quae quare vel quomodo ab illo facta sint non comprehendo.
Cùm enim jam sciam naturam meam esse valde infirmam & limitatam,
Dei autem naturam esse immensam, incomprehensibilem, infinitam, ex hoc satis
etiam scio innumerabilia illum posse quorum causas ignorem; atque ob hanc
unicam rationem totum illud causarum genus, quod a fine peti solet, in rebus
Physicis nullum usum habere existimo; non enim absque temeritate me puto
posse investigare fines Dei. 
 

 7. Occurrit etiam non unam aliquam creaturam separatim, sed omnem
rerum universitatem esse spectandam, quoties an opera Dei perfecta sint
inquirimus; quod enim forte non immeritò, si solum esset, valde [56]
imperfectum videretur, ut habens in mundo rationem partis est perfectissimum;
& quamvis, ex quo de omnibus volui dubitare, nihil adhuc praeter me
& Deum existere certò cognovi, non possum tamen, ex quo immensam
Dei potentiam animadverti, negare quin multa alia ab illo facta sint, vel
saltem fieri possint, adeo ut ego rationem partis in rerum universitate
obtineam. 
 

 8. Deinde, ad me propius accedens, & qualesnam sint errores
mei (qui soli imperfectionem aliquam in me arguunt) investigans, adverto
illos a duabus causis simul concurrentibus dependere, nempe a facultate
cognoscendi quae in me est, & a facultate eligendi, sive ab arbitrii
libertate, hoc est ab intellectu & simul a voluntate. Nam per solum
intellectum percipio tantùm ideas de quibus judicium ferre possum,
nec ullus error proprie dictus in eo praecise sic spectato reperitur; quamvis
enim innumerae fortasse res existant, quarum ideae nullae in me sunt, non
tamen proprie illis privatus, sed negative tantùm destitutus, sum
dicendus, quia nempe rationem nullam possum afferre, quâ probem Deum
mihi majorem quàm dederit cognoscendi facultatem dare debuisse; atque
quantumvis peritum artificem esse intelligam, non tamen ideo puto illum
in singulis ex suis operibus omnes perfectiones ponere debuisse, quas in
aliquibus ponere potest. Nec verò etiam queri possum, quòd
non satis amplam & perfectam voluntatem, sive arbitrii libertatem, a
Deo acceperim; nam sane nullis illam limitibus circumscribi experior. Et
quod valde notandum mihi videtur, nulla [57] alia in me sunt tam perfecta
aut tanta, quin intelligam perfectiora sive majora adhuc esse posse. Nam
si, exempli causâ, facultatem intelligendi considero, statim agnosco
perexiguam illam & valde finitam in me esse, simulque alterius cujusdam
multo majoris, imò maximae atque infinitae, ideam formo, illamque
ex hoc ipso quòd ejus ideam formare possim, ad Dei naturam pertinere
percipio. Eâdem ratione, si facultatem recordandi vel imaginandi,
vel quaslibet alias examinem, nullam plane invenio, quam non in me tenuem
& circumscriptam, in Deo immensam, esse intelligam. Sola est voluntas,
sive arbitrii libertas, quam tantam in me experior, ut nullius majoris ideam
apprehendam; adeo ut illa praecipue sit, ratione cujus imaginem quandam
& similitudinem Dei me referre intelligo. Nam quamvis major absque comparatione
in Deo quàm in me sit, tum ratione cognitionis & potentiae quae
illi adjunctae sunt, redduntque ipsam magis firmam & efficacem, tum
ratione objecti, quoniam ad plura se extendit, non tamen, in se formaliter
& praccise spectata, major videtur; quia tantùm in eo consistit,
quòd idem vel facere vel non facere (hoc est affirmare vel negare,
prosequi vel fugere) possimus, vel potius in eo tantùm, quòd
ad id quod nobis ab intellectu proponitur affirmandum vel negandum, sive
prosequendum vel fugiendum, ita feramur, ut a nullâ vi externâ
nos ad id determinari sentiamus. Neque enim opus est me in utramque partem
ferri posse, ut sim liber, sed contrà, quo magis in unam propendeo,
sive quia rationem [58] veri & boni in eâ evidenter intelligo,
sive quia Deus intima cogitationis meae ita disponit, tanto liberius illam
eligo; nec sane divina gratia, nec naturalis cognitio unquam imminuunt libertatem,
sed potius augent & corroborant. Indifferentia autem illa, quam experior,
cùm nulla me ratio in unam partem magis quàm in alteram impellit,
est infimus gradus libertatis, & nullam in eâ perfectionem, sed
tantummodo in cognitione defectum, sive negationem quandam, testatur; nam
si semper quid verum & bonum sit clare viderem, nunquam de eo quod esset
judicandum vel eligendum deliberarem; atque ita, quamvis plane liber, nunquam
tamen indifferens esse possem. 

 

 9. Ex his autem percipio nec vim volendi, quam a Deo habeo, per
se spectatam, causam esse errorum meorum, est enim amplissima, atque in
suo genere perfecta; neque etiam vim intelligendi, nam quidquid intelligo,
cùm a Deo habeam ut intelligam, proculdubio recte intelligo, nec
in eo fieri potest ut fallar. Unde ergo nascuntur mei errores? Nempe ex
hoc uno quòd, cùm latius pateat voluntas quàm intellectus,
illam non intra eosdem limites contineo, sed etiam ad illa quae non intelligo
extendo; ad quae cùm sit indifferens, facile a vero & bono deflectit,
atque ita & fallor & pecco. 
 

 10. Exempli causâ, cùm examinarem hisce diebus an
aliquid in mundo existeret, atque adverterem, ex hoc ipso quòd illud
examinarem, evidenter sequi me existere, non potui quidem non judicare illud
quod tam clare intelligebam verum esse; non quòd ab ali[59]quâ
vi externâ fuerim ad id coactus, sed quia ex magnâ luce in intellectu
magna consequuta est propensio in voluntate, atque ita tanto magis sponte
& libere illud credidi, quanto minus fui ad istud ipsum indifferens.
Nunc autem, non tantùm scio me, quatenus sum res quaedam cogitans,
existere, sed praeterea etiam idea quaedam naturae corporeae mihi obversatur,
contingitque ut dubitem an natura cogitans quae in me est, vel potius quae
ego ipse sum, alia sit ab istâ naturâ corporeâ, vel an
ambae idem sint; & suppono nullam adhuc intellectui meo rationem occurrere,
quae mihi unum magis quàm aliud persuadeat. Certe ex hoc ipso sum
indifferens ad utrumlibet affirmandum vel negandum, vel etiam ad nihil de
eâ re judicandum. 

 

 11. Quinimo etiam haec indifferentia non ad ea tantùm se
extendit de quibus intellectus nihil plane cognoscit, sed generaliter ad
omnia quae ab illo non satis perspicue cognoscuntur eo ipso tempore, quo
de iis a voluntate deliberatur: quantumvis enim probabiles conjecturae me
trahant in unam partem, sola cognitio quòd sint tantùm conjecturae,
non autem certae atque indubitabiles rationes, sufficit ad assensionem meam
in contrarium impellendam. Quod satis his diebus sum expertus, cùm
illa omnia quae priùs ut vera quam maxime credideram, propter hoc
unum quòd de iis aliquo modo posse dubitari deprehendissem, plane
falsa esse supposui. 
 

 12. Cùm autem quid verum sit non satis clare & distincte
percipio, si quidem a judicio ferendo abstineam, clarum est me recte agere,
& non falli. Sed si vel affirmem vel negem, tunc libertate arbitrii
non recte utor; atque [60] si in eam partem quae falsa est me convertam,
plane fallar; si verò alteram amplectar, casu quidem incidam in veritatem,
sed non ideo culpâ carebo, quia lumine naturali manifestum est perceptionem
intellectûs praecedere semper debere voluntatis determinationem. Atque
in hoc liberi arbitrii non recto usu privatio illa inest quae formam erroris
constituit: privatio, inquam, inest in ipsâ operatione, quatenus a
me procedit, sed non in facultate quam a Deo accepi, nec etiam in operatione
quatenus ab illo dependet. 

 

 13. Neque enim habeo causam ullam conquerendi, quòd Deus
mihi non majorem vim intelligendi, sive non majus lumen naturale dederit
quàm dedit, quia est de ratione intellectûs finiti ut multa
non intelligat, & de ratione intellectûs creati ut sit finitus;
estque quòd agam gratias illi, qui mihi nunquam quicquam debuit,
pro eo quod largitus est, non autem quòd putem me ab illo iis esse
privatum, sive illum mihi ea abstulisse, quae non dedit. 

 

 14. Non habeo etiam causam conquerendi, quòd voluntatem
dederit latius patentem quàm intellectum; cùm enim voluntas
in unâ tantùm re, & tanquam in indivisibili consistat,
non videtur ferre ejus natura ut quicquam ab illâ demi possit; &
sane quo amplior est, tanto majores debeo gratias ejus datori. 


 

 15. Nec denique etiam queri debeo, quòd Deus mecum concurrat
ad eliciendos illos actus voluntatis, sive illa judicia, in quibus fallor:
illi enim actus sunt omnino veri & boni, quatenus a Deo dependent, &
major in me quodammodo perfectio est, quòd illos possim elicere,
quàm si non possem. Privatio autem, in quâ solâ ratio
[61] formalis falsitatis & culpae consistit, nullo Dei concursu indiget,
quia non est res, neque ad illum relata ut causam privatio, sed tantummodo
negatio dici debet. Nam sane nulla imperfectio in Deo est, quòd mihi
libertatem dederit assentiendi vel non assentiendi quibusdam, quorum claram
& distinctam perceptionem in intellectu meo non posuit; sed proculdubio
in me imperfectio est, quòd istâ libertate non bene utar, &
de iis, quae non recte intelligo, judicium feram. Video tamen fieri a Deo
facile potuisse, ut, etiamsi manerem liber, & cognitionis finitae, nunquam
tamen errarem: nempe si vel intellectui meo claram & distinctam perceptionem
omnium de quibus unquam essem deliberaturus indidisset; vel tantùm
si adeo firmiter memoriae impressisset, de nullâ unquam re esse judicandum
quam clare & distincte non intelligerem, ut nunquam ejus possem oblivisci.
Et facile intelligo me, quatenus rationem habeo totius cujusdam, perfectiorem
futurum fuisse quàm nunc sum, si talis a Deo factus essem. Sed non
ideo possum negare quin major quodammodo perfectio sit in totâ rerum
universitate, quòd quaedam ejus partes ab erroribus immunes non sint,
aliae verò sint, quàm si omnes plane similes essent. Et nullum
habeo jus conquerendi quòd eam me Deus in mundo personam sustinere
voluerit, quae non est omnium praecipua & maxime perfecta. 

 

 16. Ac praeterea, etiam ut non possim ab erroribus abstinere priori
illo modo qui pendet ab evidenti eorum omnium perceptione de quibus est
deliberandum, possum tamen illo altero qui pendet ab eo tantùm, [62]
quòd recorder, quoties de rei veritate non liquet, a judicio ferendo
esse abstinendum; nam, quamvis eam in me infirmitatem esse experiar, ut
non possim semper uni & eidem cognitioni defixus inhaerere, possum tamen
attentâ & saepius iteratâ meditatione efficere, ut ejusdem,
quoties usus exiget, recorder, atque ita habitum quemdam non errandi acquiram.

 

 17. Quâ in re cùm maxima & praecipua hominis perfectio
consistat, non parum me hodiernâ meditatione lucratum esse existimo,
quòd erroris & falsitatis causam investigarim. Et sane nulla
alia esse potest ab eâ quam explicui; nam quoties voluntatem in judiciis
ferendis ita contineo, ut ad ea tantùm se extendat quae illi clare
& distincte ab intellectu exhibentur, fieri plane non potest ut errem,
quia omnis clara & distincta perceptio proculdubio est aliquid, ac proinde
a nihilo esse non potest, sed necessariò Deum authorem habet, Deum,
inquam, illum summe perfectum, quem fallacem esse repugnat; ideoque proculdubio
est vera. Nec hodie tantùm didici quid mihi sit cavendum ut nunquam
fallar, sed simul etiam quid agendum ut assequar veritatem; assequar enim
illam profecto, si tantùm ad omnia quae perfecte intelligo satis
attendam, atque illa a reliquis, quae confusius & obscurius apprehendo,
secernam. Cui rei diligenter imposterum operam dabo. 
 
 
 
 
 
	 Descartes 
	 Neo-Latin 
	 The Latin Library 
	 The Classics Page